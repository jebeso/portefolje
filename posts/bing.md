---
title: AI for nye utviklere
author: "jens@bechsor.no"
description: asd
date: "2023-03-17"
---

[Publisert i Kode 24](https://www.kode24.no/artikkel/jeg-snakker-heller-med-bing-enn-a-maile-laereren/78775870)

Jeg rakk nesten å fullføre Academic Work sitt 12-ukers omskoleringsprogram uten å høre gjetord om Copilot. Jeg var knapt flyvedyktig selv, og dessuten var all hjernekapasitet viet til løkker, fnutter og undervisning. I dag, syv måneder senere, repeterer jeg heller med Bing enn å maile den dyktige læreren jeg hadde. Beklager, Tomas, det går bare raskere!

I høst var det umulig å forutse betydningen som Copilot, ChatGPT og Bing(!) straks skulle få i arbeidshverdagen min. Ser framtiden lys ut som Prompt Engineer? Det er vanskelig å si, men som junior fullstack utvikler hos Elkjøp fremstår språkmodellene som nyskapende på linje med smarttelefonen. De har kommet for å bli, og her gjelder det å henge på!

Jeg høres nok nyfrelst ut, og antakelig er jeg det. Hvis du ikke er Frelst Som Meg, tenk tilbake på forrige gang du var ny og uerfaren i et stort og uoversiktlig fagfelt. Se for deg hva språkmodeller kunne gjort for deg. Se bort i fra nyhetsvennlige overskrifter om halvbakte skolestiler og faktafeil. Se hvordan en språkmodell, selv i sin teknologiske spedbarnsalder, kan tilby historiens mest tilgjengelige faglige konverseringspartner! Og nå er GPT4 her.

Jeg mener vi må lære oss å forholde oss til språkmodeller på en sunn og konstruktiv måte. Potensialet for økt læring og produktivitet er skyhøyt, selv med dagens mangler. Verktøyet må likevel brukes riktig, og med omhu. Har du delt personlig informasjon om deg selv? Har du gitt bort bedriftens kode i bytte mot artige [språklige korrelasjoner](https://www.newyorker.com/tech/annals-of-technology/chatgpt-is-a-blurry-jpeg-of-the-web) og riktig-men-likevel-helt-feil kode? Her er det både fristelser og farer, så bruk heller modellene som en hjelp til å lære. Dette er det jeg forsøker på, og for tiden setter det rakettfart på min progresjon.

Ta med deg kritisk sans i sekken, og litt tålmodighet på brødskiva, og du får en digital seniorutvikler som alltid har tid til deg. Den har faktisk aldri noe bedre å ta seg til! Har du noen gang sittet på toalettet og tenkt “Hva var egentlig greia med hvordan vi setter opp Service Principals i Azure AD hos oss?” Vel, det har jeg, og der jeg satt tok jeg en oppfrisker sammen med Bing på mobilen. Da fikk jeg enkelt forklart hvordan dette kan henge sammen i en kontekst som passer mitt prosjekt og min arbeidsplass.

Og jeg kan stille oppfølgingsspørsmål så lenge jeg orker. Til slutt skriver jeg kanskje: “Åh, Bing, jeg skjønner fortsatt ingenting! Hva mener du med at API Permissions ikke det samme som Group Memberships? Forklar det en gang til, og på en enklere måte!!”

Bing svarer kanskje: "Ja, selvfølgelig kan jeg forklare dette på en enklere måte. La oss si at du har en bedrift med flere avdelinger, og hver avdeling har ulike ansvarsområder med forskjellige applikasjoner […]".

Jeg er voksen og motivert, med et uendelig antall spørsmål å stille. Det er mye å ta igjen. Mine snille, dyktige og hjelpsomme mentorer har mye å gjøre, men uheldigvis for meg har de et liv utenfor jobben.

Som ny i bransjen trenger jeg å mates gang på gang med logiske forklaringer, selvfølgeligheter og kodevurderinger i forskjellige innpakninger. Sjeldent gir chatboten meg riktig svar i klartekst, men ofte settes jeg på riktig spor for videre utvikling. Dette gir meg raskere innsikt og kunnskap om nye sammenhenger i fagfeltet, og gjør at jeg lettere blir i stand til å produsere og formidle. Dette er noe jeg bare kan drømme om å få ut av Stack Overflow. Dessuten, hvem tør å stille spørsmål der?

Bidraget språkmodeller har på arbeidshverdagen min er lamslående. Jeg blir helt svimmel å tenke på hva dette kan bety etter hvert som teknologien videreutvikles. Samtidig forstår jeg godt hvordan dagens språkmodeller kan fremstå som unøyaktige og uferdige for erfarne utviklere. For en lærende junior med kritisk sans er dette imidlertid et revolusjonerende verktøy til å bygge innsikt og grunnleggende konseptforståelse. Heldigvis kan ikke ChatGPT skrive leserinnlegg som dette. Ennå.