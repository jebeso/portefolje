---
title: Besøk graven med bikkja
author: "jens@bechsor.no"
description: ''
date: "2021-12-24"
---

**24.12.21, kl. 10.38**
I fem minutter har du insistert på tilstrekkelig benplass i forsetet. “Neida,” sier du til far, “ikke tenk på det, fint hvis du heller følger med på veien”. Til slutt godtas budskapet. Krisen er avblåst . Mor i baksetet trenger likevel ikke å bytte side, og bilen må ikke stanses på neste busstopp.

Nå har dere ankommet gravlunden. Her har dere vært før. Trente øyne finner enkelt avstikkerveien til ansattparkeringen, ekspressinfarten. Ikke mange vet at gjester kan parkere her, og kjørende forbi den stressede asfaltøvrigheta smiler du litt hovmodig og verdensvant.

Vel fremme på VIP-parkeringen er en allerede bil parkert. Den står til lading. Det er likevel nok plass til dere, og operasjon juleparkering kan iverksettes.

> *Der står det en bil.*

> *Ja, jeg ser det. Jeg parkerer ved siden av.*

>*Det er en elbil. Den står på lading.*

> *Hva sier du, skal du lade mobilen nå? Vi er jo fremme.*

>*Nei, bilen lader.*

>*Nei, vi har jo bensinbil. Hei du, hvordan går det forresten med barndomskameraten du ikke har snakket med på femten år?*

> *Hallo, vi skal parkere her!*

> *Ja ser du ikke at jeg parkerer?*

> *Pass på, du er ganske nærme elbilen.*

> *Åja, er det en elbil? Fint skal det være. Bor de her?*

> *Ja, det er sikkert noen som jobber her sin. Hei, har du på ullundertøy? Er de på jobb i dag da? Det er lys på inne. Det er sånn kommunebil.*

> *Vi glemte genseren til hunden.*

> *Han klarer seg. Herregud.*

> *Tok du på han potekremen før vi dro?*

> *Jada.*

Ut av bilen. Bikkja i bånd, opp trappa, bort mot graven. Kun tjue sekunders gange fra bilen, det er nice. Mors fjerde sønn trekker i båndet sitt. Også den er barnløs. Den får ros fordi den er så flink til å gå.

Kommunen har ikke fjernet høstløvet i år. Det er frosset til bakken rundt graven. Du må holde hunden, mens du bruker medbrakt varmtvann til å av-ise en gammel blomsterpotte. Samtidig biter hunden deg bakpå hælen, og det gjør vondt. Den tror det er lek og at du synes det er gøy. Tilsnakk gis med en snill stemme, og den responderer overraskende godt.

Omsider lunter hunden interessert frem, til der du står og ser ned på din brors grav. Snusende nå, opp på selve graven. Hvorfor stoppe det som skjer? Forventningsfulle øyne ser nå opp på deg, i det den fornøyd begynner å formidle en varm julepresang. Du lar det skje, og du opprettholder øyekontakten til siste stund.

Alle ler, og hunden blir glad. Ingen er godt kledd. Noen lys tennes, før dere snarlig ser dere tilbake mot parkeringsplassen. Kun tjue sekunders gange til bilen, det er nice.
